# Biff Stroganoff Trykkoker

Biff Stroganoff er en enkel, rask og god rett å lage i trykkokeren. Den må vel også kunne kalles en klassiker. Men som så mange gode, gamle travere, er den mer  sjelden å se på menyene i våre dager. Den fortjener å komme til heder og verdighet igjen, enig?

**Dette trenger du:**
* 600 g storfekjøtt
* 250 g fersk sjampinjong
* 4 løk
* smør til steking
* salt og pepper
* 1 ts mild paprika
* 2 dl vann
* ½ buljongterning
* 1 dl tomatpuré
* 1 ½ dl rømme
 

**Så enkelt er det!**
* Kjøttet skjæres i strimler på størrelse med en finger
* Løken skrelles og skjæres i skiver
* Kjøttet stekes lett i smør i trykkokeren, så får løken surre med et par minutter
* Krydderet has i sammen med smuldret ­buljongterning, vann og tomatpuré
* Rør det hele litt sammen, sett på lokket
* Kokes under trykk i 15 minutter.
* Soppen deles i skiver, det går greit med en eggedeler hvis de er ferske nok
* Stekes i stekepanne og settes til side
* Slipp ut dampen, rør i rømmen og sopp
* Serveres med potetmos.

Hvis du er så heldig at du kan få kloa i et elghjerte eller to, gjør det seg også godt som Biff Stroganoff. Koketiden økes da til 20 minutter.

 
